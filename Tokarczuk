rodziła się w Sulechowie[7] i wychowała w Klenicy[8], skąd przeniosła się z rodzicami do Kietrza[9]. Tam ukończyła Liceum Ogólnokształcące im. Cypriana Kamila Norwida[10].

Jest absolwentką Wydziału Psychologii Uniwersytetu Warszawskiego[11]. W czasie studiów jako wolontariuszka opiekowała się osobami z problemami psychicznymi[9]. Zainteresowała się również pracami Carla Junga, co wywarło wpływ na jej twórczość[12][13]. Po studiach pracowała jako psychoterapeutka w poradni zdrowia psychicznego w Wałbrzychu[14].

Ma syna[9]. Mieszka we Wrocławiu i w Krajanowie[8].
Twórczość

Zadebiutowała w 1979 na łamach pisma „Na przełaj”, gdzie pod pseudonimem „Natasza Borodin” opublikowała pierwsze opowiadania[9].

Jako powieściopisarka zadebiutowała w 1993. Wydała wówczas Podróż ludzi Księgi[15]. Książka uzyskała nagrodę Polskiego Towarzystwa Wydawców Książek[16]. Publikowała m.in. w „Mandragorze”[17][18].

W 1995 ukazała się jej druga powieść, E.E. Książka opowiada o dojrzewaniu dziewczynki, która nagle uzyskuje zdolności parapsychiczne i równie nagle je traci[19][20]. Dużym sukcesem Tokarczuk okazała się wydana w 1996 powieść Prawiek i inne czasy[21]. Rok 1997 przyniósł zbiór opowiadań zatytułowany Szafa[22], a w 1998 pisarka opublikowała powieść pt. Dom dzienny, dom nocny[22].

W 2004 ukazały się Ostatnie historie. Książka ta składa się z trzech oddzielnych opowieści o babce, matce i wnuczce, ukazanych w niezależnych od siebie czasie i przestrzeni[15].

Jest twórczynią opowiadania Bardo. Szopka, zawierającego opis ruchomej szopki z klasztoru redemptorystów w Bardzie[23].

W pierwszej połowie października 2007 ukazała się jej powieść Bieguni. Pracowała nad nią trzy lata. Wspomina, że większość notatek robiła w czasie podróży[24]. „Ale nie jest to książka o podróży. Nie ma w niej opisów zabytków i miejsc. Nie jest to dziennik podróży ani reportaż. Chciałam raczej przyjrzeć się temu, co to znaczy podróżować, poruszać się, przemieszczać. Jaki to ma sens? Co nam to daje? Co to znaczy” – napisała we wstępie[24]. Jak mówi, „pisanie powieści jest dla mnie przeniesionym w dojrzałość opowiadaniem sobie samemu bajek. Tak jak to robią dzieci, zanim zasną. Posługują się przy tym językiem z pogranicza snu i jawy, opisują i zmyślają”[25].

Jest uważana za jedną z najwybitniejszych i najbardziej poczytnych współczesnych polskich pisarek[26][27]. Jej twórczość była tłumaczona na ponad 20 języków[28][29].
Działalność

Była współorganizatorką Festiwalu Opowiadania, podczas którego autorzy krótkich form literackich z Polski i zagranicy prezentują swoje utwory[14]. Od 2008 prowadzi zajęcia z twórczego pisarstwa na Uniwersytecie Opolskim[30], a także warsztaty prozatorskie w Studium Literacko-Artystycznym na Uniwersytecie Jagiellońskim w Krakowie[31]. Współpracowała z Partią Zielonych i była członkinią redakcji „Krytyki Politycznej”[9].

Od 2015 organizuje w Nowej Rudzie i okolicach Festiwal Góry Literatury przy współudziale Karola Maliszewskiego, Stowarzyszenia Kulturalnego „Góry Babel” oraz miasta i gminy Nowa Ruda[32]. W programie festiwalu znajdują się: akcje edukacyjne, debaty, koncerty, panele, pokazy, spotkania, Noworudzkie Spotkania z Poezją, warsztaty (filmowe, kulinarne i literackie) oraz wystawy[33].
Poglądy

Jest feministką[8][12]. Wspiera działania na rzecz ochrony środowiska, praw zwierząt oraz regularnie bierze udział w paradach równości[8].

Jej działalność, poglądy oraz twórczość były wielokrotnie obiektami krytyki ze strony działaczy Prawa i Sprawiedliwości i przedstawicieli niektórych środowisk prawicowych[34][35][36][37][38].
Publikacje
Podczas prezentacji filmu Pokot (67. Berlinale, 2017)

    1989: Miasto w lustrach, tom poetycki
    1993: Podróż ludzi Księgi
    1995: E.E.
    1996: Prawiek i inne czasy
    1997: Szafa
    1998: Dom dzienny, dom nocny
    2000: Opowieści wigilijne, razem z Jerzym Pilchem i Andrzejem Stasiukiem
    2001: Lalka i perła
    2001: Gra na wielu bębenkach
    2004: Ostatnie historie
    2006: Anna In w grobowcach świata
    2007: Bieguni
    2009: Prowadź swój pług przez kości umarłych
    2012: Moment niedźwiedzia, zbiór esejów[39][40]
    2014: Księgi Jakubowe
    2017: Zgubiona dusza[41] (Wydawnictwo Format)
    2018: Opowiadania bizarne (Wydawnictwo Literackie)
    2018: Profesor Andrews w Warszawie. Wyspa
